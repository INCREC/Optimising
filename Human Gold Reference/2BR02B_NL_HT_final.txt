2BR02B
Alles was piekfijn geregeld.
Er waren geen gevangenissen, geen sloppenwijken, geen krankzinnigengestichten, geen invaliden, geen armoede, geen oorlogen.
Alle ziektes waren overwonnen. Dat gold ook voor ouderdom.
De dood, ongelukken daargelaten, was een avontuur voor vrijwilligers.
Met veertig miljoen stervelingen was het inwonersaantal van de Verenigde Staten in evenwicht gebracht.
Op een stralende ochtend zat er een man genaamd Edward K. Wehling jr. in het Geboortehuis van Chicago te wachten tot zijn vrouw zou bevallen. Hij was de enige wachtende. Zoveel mensen werden er op een dag niet meer geboren.
Wehling was zesenvijftig, een jochie nog maar in een bevolking met een gemiddelde leeftijd van honderdnegenentwintig jaar.
Uit röntgenfoto's was gebleken dat zijn vrouw een drieling verwachtte. Het zouden zijn eerste kinderen zijn.
De jonge Wehling zat voorovergebogen op zijn stoel met zijn hoofd in zijn hand. Hij zat er zo verfomfaaid bij, zo onbeweeglijk en bleek, dat hij praktisch onzichtbaar was. Zijn camouflage kon niet beter, aangezien er in de wachtkamer ook een sfeer van wanorde en ontmoediging hing. Stoelen en asbakken waren van de muren geschoven. Overal op de vloer lagen afdeklakens vol verfspetters.
De ruimte werd opgeknapt. Hij werd opgeknapt ter nagedachtenis aan een man die zich vrijwillig had opgegeven om te sterven.
Een cynische oude man van een jaar of tweehonderd zat op een ladder en maakte een muurschildering die hem niet aanstond. Vroeger, toen mensen nog zichtbaar verouderden, zou zijn leeftijd rond de vijfendertig zijn geschat. Zo ver had zijn veroudering ingezet voordat het geneesmiddel hiervoor werd ontdekt.
De muurschildering waar hij aan werkte verbeeldde een bijzonder nette tuin. Mannen en vrouwen in het wit, artsen en verpleegkundigen, spitten de aarde om, plantten zaailingen, spoten met insectenspray en strooiden kunstmest.
Mannen en vrouwen in paarse uniformen wiedden onkruid, rooiden planten die oud en zwak waren, harkten bladeren bijeen en droegen afval naar verbrandingstonnen.
Er was werkelijk waar nog nooit zo'n formele of goed onderhouden tuin geweest, zelfs niet in middeleeuws Holland of het oude Japan. Elke plant was rijkelijk voorzien van aarde, licht, water, lucht en voeding.
Er kwam een verpleeghulp door de gang aangelopen die zachtjes een populair liedje zong:
Als jij mijn kussen niet ziet zitten, lief,
Dan valt dat me zo zwaar,
Ga ik een vrouw in 't paars bezoeken,
Voor een laatste 'au revoir'.
Als jij mijn liefde afwijst, schatje,
Dan word ik knettergek,
Zal ik van deze aarde scheiden,
En mag een baby'tje mijn plek.
De verpleeghulp keek even naar de muurschilder en de muurschildering. 'Net echt,' zei hij. 'Ik krijg bijna het gevoel dat ik ertussen sta.'
'Wie zegt dat je d'r niet tussen staat?' zei de schilder. Hij glimlachte spottend. 'Het heet namelijk "De gelukkige hof des levens".'
'Dokter Hitz lijkt goed,' zei de verpleeghulp, verwijzend aan een van de mannelijke figuren in het wit, wiens gezicht een portret was van dokter Benjamin Hitz. Hitz was het hoofd verloskunde van het geboortehuis, en een verbluffend knappe man.
'Er moeten nog een hoop gezichten worden opgevuld,' zei de verpleeghulp. Hij bedoelde dat veel figuren op de muurschildering nog geen gezicht hadden. Alle blanco gezichten moesten worden opgevuld met een portret van een belangrijke medewerker van het geboortehuis of van het filiaal in Chicago van de Federale Beëindigingsdienst.
'Wat fijn als je schilderijen kunt maken die ergens op lijken,' zei de verpleeghulp.
Het gezicht van de schilder vertrok vol minachting. 'Denk je dat ik trots ben op dit gedrocht?' zei hij. 'Denk je echt dat ik het leven zo in beeld zou brengen?'
'Hoe zou u het leven dan in beeld brengen?' vroeg de verpleeghulp
De schilder gebaarde naar een smerig afdekkleed. 'Dat is wel een goede weergave,' zei hij. 'Doe daar een lijst omheen en je hebt schilderij dat een stuk oprechter is dan dit hier.'
'U bent wel een zwartgallige oude snuiter, zeg,' zei de verpleeghulp.
'Dat is toch geen misdaad?' zei de schilder.
De verpleeghulp haalde zijn schouders op. 'Als het u hier niet bevalt, opa...' zei hij, en hij maakte de gedachte af met het geestige telefoonnummer dat mensen die niet meer wilden leven konden bellen. Hij sprak het telefoonnummer op zijn Engels uit, met de ouderwetse 'naught'-uitspraak voor de nul.
Het nummer was: '2 B R 0 2 B'.
Dit was het telefoonnummer van een instelling die ook wel bekendstond als: 'Automatiek', 'Geheim Gemak', 'Inmakerij', 'Kattenbak', 'Verdelger', 'Zo Gepiept', 'Vaarwel, moeder', 'Blijde Bandiet', 'Genadeslag', 'Snikkelaar', 'Ontsmettingsbad', 'Hakmolen', 'Tranendroger' en 'Geen Zorgen'.
'To be or not to be' was het telefoonnummer van de gemeentelijke gaskamers van de Federale Beëindigingsdienst.
De schilder haalde laatdunkend zijn schouders op. 'Als ik besluit dat het tijd is om eruit te stappen', zei hij, 'ga ik mooi niet naar de Verdelger.'
'Aha, een doe-het-zelver,' zei de verpleeghulp. 'Dat wordt een rotzooitje, hoor, opa. Waarom houdt u niet een beetje rekening met de mensen die de boel moeten opruimen?'
Met een schunnig woord liet de schilder zijn gebrek aan mededogen voor de beproeving van degenen die hem overleefden blijken. 'De wereld kan wel wat meer rotzooi gebruiken, als je het mij vraagt,' zei hij.
De verpleeghulp schoot in de lach en liep weer verder.
Wehling, de wachtende vader, mompelde iets zonder zijn hoofd op te heffen. En toen zweeg hij weer.
Er beende een forse, ontzagwekkende vrouw op naaldhakken de wachtkamer in. Haar schoenen, kousen, regenjas, tas en baret waren paars, van dat paars dat de schilder 'de kleur van druiven op de dag des oordeels' noemde.
De penning op haar paarse ransel was het zegel van de Bijstandsafdeling van de Federale Beëindigingsdienst: een adelaar op een draaihek.
De vrouw had nogal wat gezichtshaar. Sterker nog: je kon niet om haar snor heen. Een opmerkelijk gegeven van gaskamerbegeleidsters was dat hoe mooi en vrouwelijk ze ook waren op het moment van hun aanstelling, binnen een jaar of vijf hadden ze allemaal een snor gekregen.
'Ben ik hier op de juiste plek?' vroeg ze aan de schilder.
'Dat hangt grotendeels af van waar u voor komt,' zei hij. 'U staat toch niet op het punt van bevallen, hè?'
'Ik heb te horen gekregen dat ik voor een schilderij moest poseren,' zei ze. 'Ik ben Leora Duncan.' Ze bleef wachten.
'En u verdelgt naar goed-dunken,' zei hij.
'Hè?' zei ze.
'Laat maar,' zei hij.
'Dat is me een prachtig schilderij, zeg,' verzuchtte ze. 'Het lijkt de hemel wel, of zoiets.'
'Of zoiets,' zei de schilder. Hij haalde de lijst met namen uit de zak van zijn kiel. 'Duncan, Duncan, Duncan,' zei hij, en zijn ogen gleden over de lijst. 'Ja, daar staat u. U heeft het recht zich te laten vereeuwigen. Ziet u er een lichaam zonder gezicht tussen zitten waar ik het uwe op zou kunnen plakken? Er staan er nog een paar goeie open.'
Ze staarde mismoedig naar de muurschildering. 'Jeetje,' zei ze, 'ze zien er allemaal hetzelfde uit. Ik weet helemaal niets van kunst.'
'Een lichaam blijft een lichaam, toch?' zei hij. 'Okidoki. Als meester in de schone kunsten raad ik dit lichaam aan.' Hij wees naar het gezichtloze lichaam van een vrouw die uitgedroogde halmen naar een verbrandingston droeg.
'Tja,' zei Leora Duncan, 'dat zijn eerder de ruimers, toch? Ik bedoel, ik verleen bijstand. Ik heb niets met het ruimen van doen.'
De schilder klapte met geveinsde verrukking in zijn handen. 'U zegt dat u geen verstand hebt van kunst, en laat meteen daarna zien dat u er meer van weet dan ik! Halmendraagster past inderdaad niet bij een begeleidster! Een knipster, een snoeister - dat is meer uw werkveld.' Hij wees naar een figuur in het paars die een dode tak van een appelboom zaagde. 'Wat dacht u van deze?' vroeg hij. 'Is zij misschien wat?'
'Gossie,' zei ze, en ze bloosde ineens bescheiden, 'dan... dan zou ik naast dokter Hitz komen te staan.'
'Vind u dat vervelend?' vroeg hij.
'Grote grutjes, nee!' zei ze. 'Het is... het is alleen wel een enorme eer.'
'Aha, u heeft hem hoog zitten, hè?' vroeg hij.
'Wie bewondert hem niet?' zei ze, in aanbidding van het portret van Hitz. Het was het portret van een gebruinde, witharige, almachtige Zeus, tweehonderdveertig jaar oud. 'Wie bewondert hem niet?' herhaalde ze. 'Hij was verantwoordelijk voor het opzetten van de allereerste gaskamer in Chicago.'
'Niets zou me meer plezieren,' zei de schilder, 'dan u voor altijd naast hem te zetten. Een tak afzagen - vindt u dat gepast?'
'Dat lijkt inderdaad wel een beetje op wat ik doe,' zei ze. Ze was terughoudend over haar werk. Wat ze deed was mensen op hun gemak stellen terwijl ze hen van kant maakte.
En terwijl Leora Duncan voor haar portret poseerde, kwam dokter Hitz zelf de wachtkamer binnenstuiven. Hij was twee meter twaalf en hij straalde importantie, vakbekwaamheid en levensvreugde uit.
'Kijk eens aan, juffrouw Duncan!' zei hij, en hij maakte een grapje. 'Wat doet u hier?' vroeg hij. 'Hier vertrekken de mensen niet. Hier komen ze juist aan!'
'We komen samen op hetzelfde schilderij,' zei ze verlegen.
'Mooi zo!' zei dokter Hitz hartelijk. 'En wát voor een schilderij!'
'Ik ben echt heel vereerd dat ik er met u op sta,' zei ze.
'Nou,' zei hij, 'anders ik wel met u. Zonder vrouwen als u zou deze prachtwereld die we hebben onmogelijk zijn.'
Hij groette haar en liep naar de deur die naar de verloskamers leidde. 'Raad eens wat er net geboren is,' zei hij.
'Geen idee,' zei ze.
'Een drieling!' zei hij.
'Een drieling!' riep ze uit, vanwege de wettelijke implicaties van drielingen.
De wet schreef voor dat een pasgeboren baby alleen kon blijven leven als de ouders iemand konden vinden die vrijwillig wilde sterven. Als je een drieling wilde laten leven, had je drie vrijwilligers nodig.
'Hebben de ouders drie vrijwilligers?' vroeg Leora Duncan.
'Volgens de laatste berichten hebben ze er één,' zei Hitz, 'en proberen ze er nog twee bij te scharrelen.'
'Dat is ze geloof ik niet gelukt,' zei ze. 'Er heeft niemand drie afspraken bij ons gemaakt. Er zijn vandaag alleen maar enkelingen doorgekomen, tenzij zich nadat ik wegging nog iemand heeft gemeld. Wat is de naam?'
'Wehling,' zei de wachtende vader, terwijl hij duf en met rode ogen rechtop ging zitten. 'Edward K. Wehling jr. is de naam van de gelukkige aanstaande vader.'
Hij hield zijn rechterhand op, keek naar een plek op de muur en liet een schor, droevig lachje horen. 'Present,' zei hij.
'O, meneer Wehling,' zei dokter Hitz, 'ik zag u niet.'
'De Onzichtbare Man,' zei Wehling.
'Ik werd net gebeld dat uw drieling is geboren,' zei dokter Hitz. 'Het gaat goed met ze, en met de moeder ook. Ik ben net naar hen onderweg.'
'Hoera,' zei Wehling op holle toon.
'U klinkt niet erg blij,' zei dokter Hitz.
'Wie zou er in mijn plaats nou niet blij zijn?' zei Wehling. Hij maakte een handgebaar dat zorgeloze eenvoud moest uitbeelden. 'Ik hoef alleen maar te kiezen wie van de drieling mag blijven leven, vervolgens mijn grootvader van moederskant bij de Blijde Bandiet af te leveren, en dan met de bon hier terug te komen.'
Dokter Hitz torende hoog boven hem uit en sprak hem nogal streng toe. 'Gelooft u niet in geboortebeperking, meneer Wehling?' vroeg hij.
'O, ik vind het uitstekend,' zei Wehling vlak.
'Zou u soms terug willen naar de goeie oude tijd, toen de bevolking op aarde twintig miljard bedroeg - en snel veertig miljard zou bedragen, en vervolgens tachtig, en daarna honderdzestig miljard? Weet u wat een steenvruchtje is, meneer Wehling?' vroeg Hitz.
'Nee,' antwoordde Wehling nukkig.
'Een steenvruchtje, meneer Wehling, is een van die kleine bolletjes, een van die kleine vlezige pitjes van een braam,' zei dokter Hitz. 'Zonder geboortebeperking zou de mensheid nu opeengepakt op het oppervlak van deze oude planeet zitten, als steenvruchtjes op een braam! Stelt u zich eens voor!'
Wehling bleef naar dezelfde plek op de muur staren.
'In het jaar 2000,' zei dokter Hitz, 'voordat wetenschappers zich ermee bemoeiden en de wet gingen voorschrijven, was er niet eens genoeg drinkwater voor iedereen, en alleen maar zeewier te eten - en nóg bleven mensen op hun recht staan om zich als konijnen voort te planten. En op hun recht om, zo mogelijk, eeuwig te leven.'
'Ik wil die kinderen,' zei Wehling zacht. 'Ik wil ze alle drie.'
'Maar natuurlijk wilt u dat,' zei dokter Hitz. 'Dat is niet meer dan menselijk.'
'Ik wil ook niet dat mijn grootvader sterft,' zei Wehling.
'Niemand vindt het fijn om naaste familie naar de Kattenbak te brengen,' zei dokter Hitz kalm en meelevend.
'Ik wou dat mensen het niet zo noemden,' zei Leora Duncan.
'Wat?' vroeg dokter Hitz.
'Ik wou dat mensen het niet de Kattenbak of iets dergelijks noemden,' zei ze. 'Dan krijgt men  een verkeerde indruk.'
'U hebt helemaal gelijk,' zei dokter Hitz. 'Sorry.' Hij corrigeerde zichzelf en noemde de gemeentelijke gaskamers bij hun officiële naam, die niemand ooit in een gesprek gebruikte. 'Ik had moeten zeggen: de ethisch verantwoorde suïcidestudio's,' zei hij.
'Dat klinkt een stuk beter,' zei Leora Duncan.
'Dat kind van u - welke van de drie u ook besluit te houden, meneer Wehling,' zei dokter Hitz. 'Hij of zij zal op een gelukkige, ruime, schone en rijke planeet wonen, dankzij geboortebeperking. In een hof als die muurschildering hier.' Hij schudde zijn hoofd. 'Twee eeuwen geleden, toen ik jong was, was het hier een hel waarvan niemand dacht dat die over twintig jaar nog zou bestaan. Tegenwoordig liggen eeuwen van vrede en voorspoed voor ons in het verschiet, zo ver als onze verbeelding maar reikt.' 
Hij glimlachte stralend.
De glimlach vervloog toen hij zag dat Wehling zojuist een pistool had getrokken.
Wehling schoot dokter Hitz dood. 'Nu is er plek voor één - en niet zo'n kleine ook,' zei hij.
En toen schoot hij op Leora Duncan. 'Het is de dood maar,' zei hij tegen haar terwijl ze neerzeeg. 'Zo! Ruimte voor twee.'
En daarna schoot hij zichzelf dood, en had hij zodoende ruimte gemaakt voor alle drie zijn kinderen.
Er kwam niemand aanrennen. Kennelijk had niemand de schoten gehoord.
De schilder zat boven op zijn ladder en keek nadenkend neer op het droevige schouwspel.
Hij dacht na over de treurige puzzel van het leven dat van je verlangt geboren te worden, en eenmaal geboren, van je verlangt vruchtbaar te zijn... je te vermenigvuldigen en zo lang mogelijk te leven - en dat allemaal op een heel kleine planeet die voor eeuwig mee zou moeten.
Alle antwoorden die de schilder kon bedenken waren akelig. Ongetwijfeld nog akeliger dan een Kattenbak, een Blijde Bandiet of een Snikkelaar. Hij dacht aan oorlog. Hij dacht aan de pest. Hij dacht aan hongersnood.
Hij wist dat hij nooit meer zou schilderen. Hij liet zijn kwast op de afdeklakens onder hem vallen. Toen besloot hij dat hij ook wel genoeg had van het leven in De gelukkige hof des levens en daalde hij langzaam de trap af.
Hij pakte Wehlings pistool, met de bedoeling zichzelf dood te schieten.
Maar hij had de moed er niet toe.
Toen viel zijn oog op de telefooncel in de hoek van de wachtkamer. Hij ging erheen en draaide het goed onthouden nummer: 2 B R 0 2 B.
'Federale Beëindigingsdienst,' sprak de o zo warme stem van een begeleidster.
'Kan ik op korte termijn een afspraak krijgen?' vroeg hij uiterst behoedzaam.
'We kunnen wellicht in de namiddag een gaatje voor u vinden, meneer,' zei ze. 'Misschien zelfs eerder, als iemand afzegt.'
'Goed,' zei de schilder, 'plan me maar in, alstublieft.' En hij gaf haar zijn naam, letter voor letter.
'Dank u wel, meneer,' zei de begeleidster. 'Uw stad bedankt u, uw land bedankt u en uw planeet bedankt u. Maar toekomstige generaties bedanken u nog het meest.'
