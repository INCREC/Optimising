C-0-N-0-C
Tot era absolutament sensacional.
No hi havia presons ni barris de barraques ni manicomis ni esguerrats ni pobresa ni guerres.
S'havien vençut totes les malalties. També la vellesa.
La mort, tret de pels accidents, era una aventura per a voluntaris.
La població dels Estats Units s'havia estabilitzat en quaranta milions d'ànimes.
Un matí lluminós a la maternitat de Chicago, un home anomenat Edward K. Wehling Jr. esperava que la seva dona donés a llum. Era l'únic que s'esperava. Ja no naixien gaires persones al dia.
Wehling tenia cinquanta-sis anys, tot un jovencell per una població amb una mitjana d'edat de cent vint-i-nou anys.
Les radiografies havien revelat que la seva dona tindria trigèmins. Serien els seus primers fills.
El jove Wehling seia cargolat a la cadira, aguantant-se el cap amb la mà. Estava tan arronsat, tan quiet i apagat, que era virtualment invisible. El seu camuflatge era perfecte perquè la sala d'espera també tenia un aire desmanegat i desmoralitzat. Havien mogut les cadires i els cendrers per apartar-los de la paret. Aquí i allà el terra estava cobert amb teles protectores.
Estaven redecorant la sala. L'estaven redecorant per commemorar l'home que s'havia ofert voluntari per morir.
Un vell sarcàstic d'uns dos-cents anys s'estava assegut en una escala de mà pintant un mural que no li agradava. Temps enllà, quan a les persones se'ls notava que envellien, li haurien posat uns trenta-cinc anys. L'envelliment ja l'havia afectat fins a aquest extrem quan van trobar-ne la cura.
El mural en el qual treballava representava un jardí molt net i polit. Homes i dones vestits de blanc, metges i infermeres, removien la terra, plantaven plançons, fumigaven, escampaven fertilitzant.
Tot d'homes i dones amb uniformes morats arrencaven males herbes, tallaven les plantes velles i malaltes, rastellaven fulles i portaven la brossa a l'incinerador de residus.
Cap jardí no havia estat mai, mai, mai, —ni tan sols a l'Holanda medieval ni al Japó antic— tan decent i ben cuidat. Cada planta tenia tot el soler, la llum, l'aire i l'aliment que li calia.
Un auxiliar sanitari va arribar pel passadís tot cantant una cançó popular entre dents:
Si no t'agraden els meus petons, reina,
vet aquí el que faré:
Aniré a veure una noia vestida de morat,
m'acomiadaré d'aquest món trist.
Si no vols el meu amor,
quin sentit té que ocupi un lloc?
Baixaré d'aquest planeta,
i que una criatureta es quedi el meu lloc.
L'auxiliar es va mirar el mural i el pintor a la sala.
—Sembla tan real —va dir—. Pràcticament em puc imaginar que soc dret allà al mig.
—Què et fa pensar que no hi ets? —va dir el pintor, tot fent un somriure satíric—. Es diu El feliç jardí de la vida, saps?
—Li ha quedat bé el doctor Hitz —va dir l'auxiliar.
Es referia a una de les figures masculines de blanc, el cap de la qual era un retrat del doctor Benjamin Hitz, l'obstetre en cap de l'hospital. Hitz era un home d'una bellesa encegadora.
—Encara falten moltes cares per omplir —va dir l'auxiliar.
Volia dir que les cares de moltes figures del mural encara estaven en blanc. Tots els buits s'havien d'omplir amb els retrats de persones importants, ja fos del personal de l'hospital o de la delegació de Chicago de l'Oficina Federal de Liquidació.
—Ha de ser bonic saber dibuixar imatges que semblin alguna cosa —va dir l'auxiliar.
Al pintor se li va posar una cara agra de menyspreu.
—Et penses que estic orgullós d'aquesta pasterada? Et penses que aquesta és realment la imatge que jo tinc de la vida?
—Quina imatge té vostè de la vida? —va preguntar l'auxiliar.
El pintor va assenyalar una tela empastifada de les que protegien el terra.
—Vet aquí una bona imatge de la vida —va dir—. L'emmarques i ja tindràs un coi de quadre mil vegades més honest que aquest.
—És un vell pessimista, eh? —va dir l'auxiliar.
—Què és delicte, ser-ho? —va dir el pintor.
L'auxiliar va arronsar les espatlles. 
—Iaio, si això no li agrada, … —va dir, i va acabar la idea amb l'enginyós número de telèfon al qual havien de trucar els qui ja no volien viure més. Els dos zeros del telèfon es pronunciaven com una o.
El número era: C-0-N-0-C.
Era el telèfon d'una institució que tenia sobrenoms imaginatius com ara: Autoservei, Club Birdland, Envasadora, Caixa del Gat, Llemenera, Sortida Fàcil, Adéu-mama, Camorrista Feliç, Últim Petó, Pel davant i pel darrere, Bany de Suarda, Minipimer, Prou plorar i Per-què-amoïnar-s'hi?
«Ser o no ser» era el número de telèfon de les cambres de gas municipals de l'Oficina Federal de Liquidació.
El pintor va trufar-se de l'auxiliar. 
—Quan decideixi que és hora de marxar —va dir—, no m'hi veuran al Bany de Suarda.
—Així que vostè és dels autosuficients, eh? —va dir l'auxiliar—. Quin merder, iaio. Per què no té una mica de consideració per la gent que ho haurà de netejar després?
El pintor va expressar amb una obscenitat la seva manca de miraments per les tribulacions dels que el sobreviurien.
—Mira què et dic, al món ja li aniria bé més merder, molt més merder —va dir.
L'auxiliar va riure i va prosseguir el seu camí.
Wehling, el pare que s'esperava, va murmurar alguna cosa sense aixecar el cap. I després va tornar a quedar-se en silenci.
Una dona formidable i barroera amb talons d'agulla va entrar a la sala d'espera fent gambades. Les sabates, les mitges, la gavardina, la bossa, el casquet, eren tots de color morat, del morat que el pintor anomenava «el color del raïm el Dia del Judici Final».
El medalló del sarró morat era el segell de la divisió de servei de l'Oficina Federal de Liquidació, una àguila aferrada a un torniquet giratori.
La dona tenia molt pèl facial, de fet, tenia un bigoti inconfusible. Una cosa curiosa de les hostesses de la cambra de gas era que, per molt adorables i femenines que fossin en el moment de reclutar-les, al cap d'uns cinc anys a totes els acabava sortint bigoti.
—És aquí on se suposa que he de venir? —va preguntar al pintor.
—Depèn molt de l'assumpte que tingui entre mans —va dir ell—. No està a punt de tenir una criatura, oi?
—M'han dit que he de posar per a un quadre —va dir la dona—. Em dic Leora Pelham.
Va esperar resposta.
—I es dedica a pelar la gent —va dir el pintor.
—Què?
—Deixi-ho córrer.
—Això sí que és un quadre bonic —va dir la dona—. Sembla el cel o una cosa així.
—O una cosa així —va dir el pintor. Es va treure una llista de noms de la butxaca del guardapols.— Pelham, Pelham, Pelham —va dir, tot examinant la llista—. Sí, aquí la tenim. Té dret a ser immortalitzada. Veu cap cos sense cara on li agradaria que hi posés el seu cap? Encara en queden uns quants per triar.
La dona va estudiar el mural amb fredor.
—Bufa —va dir—, tots em semblen iguals. Jo no en sé res, d'art.
—Un cos és un cos, oi? —va dir el pintor—. Molt bé. Com a mestre de les belles arts, jo li recomanaria aquest cos d'aquí —va fer assenyalant la figura sense cara d'una dona que portava tot de rostolls secs a la incineradora de residus.
—Bé —va dir Leora Pelham—, això és més propi dels que s'encarreguen de les desferres, no? Vull dir, que jo soc de la divisió de servei. No toco les desferres.
El pintor va picar de mans amb falsa complaença.
—Diu que no sap res d'art, i al cap d'un minut demostra que en sap més que no pas jo! Esclar que el que carreteja els garbons és una mala tria per a una hostessa! Algú que podi, que esporgui, estaria més en la seva línia —. Va assenyalar una figura que estava serrant la branca morta d'una pomera—. I aquesta? —va preguntar—. Li agrada una mica?
—Mare meva… —va dir tot posant-se vermella i agafant un aire d'humilitat—. Així… així seria just al costat del doctor Hitz.
—Que li disgusta, això?
—Per Déu, no pas! —va dir la dona—. És que… és un honor tan gran!
—Ah, així que l'admira, oi? —va dir ell.
—I qui no? —va respondre ella venerant el retrat d'en Hitz. Era la imatge d'un Zeus moreno, de cabells blancs, omnipotent, de dos-cents quaranta anys—. I qui no? —va repetir—. Va ser ell qui va obrir la primera cambra de gas a Chicago.
—Res no em faria més feliç —va dir el pintor— que col·locar-la al seu costat per a l'eternitat. Això de serrar una branca... ho veu adequat?
—No és gaire diferent del que faig —va dir ella. Era reservada en aquella qüestió. La seva feina consistia a fer sentir còmoda la gent mentre els matava.
I, mentre la Leora Pelham posava per al seu retrat, va entrar a gambades a la sala d'espera el doctor Hitz en persona. Feia dos quinze d'alçada i reverberava d'importància, de mèrits i d'alegria de viure.
—Ves per on, senyoreta Pelham! Senyoreta Pelham! —va dir, i després va fer broma—. Què hi fa vostè, aquí? —li va preguntar—. Per aquí no se'n va ningú. Aquí és on arriben!
—Sortirem junts al mateix mural —va dir ella amb timidesa.
—Molt bé! —va dir el doctor Hitz efusivament—. Per cert, quin senyor mural, oi que sí?
—Per a mi és tot un honor aparèixer-hi al seu costat —va dir ella.
—Doncs deixi'm que li digui —va ser la resposta d'ell— que l'honor és meu de ser al seu costat. Sense dones com vostè, aquesta meravella de món que tenim no seria possible.
Li va dedicar una salutació marcial i es va acostar a la porta que duia a les sales de part. —Aviam si sap qui acaba de néixer —va dir.
—No ho puc saber —va respondre ella.
—Trigèmins! —va dir ell.
—Trigèmins! —va dir ella, i va començar a recitar les implicacions jurídiques del fet que haguessin nascut tres infants.
La llei estipulava que no podia néixer cap nova criatura llevat que els seus pares trobessin algú que decidís morir voluntàriament. Que fossin trigèmins implicava, si volien que sobrevivissin tots, trobar tres voluntaris.
—Ja tenen tres voluntaris, els pares? —va dir la Leora Pelham.
—L'última cosa que en sé —va explicar el doctor Hitz— és que en tenien un i que provaven d'esgarrapar-ne un parell més.
—No crec que els hagin trobat —va dir ella—. Al nostre servei ningú no ha concertat tres cites. Avui només ens ha entrat gent sola, si no és que han vingut quan jo ja no hi era. Quin nom és?
—Wehling —va dir el pare expectant reincorporant-se, amb els ulls encesos i malforjat—. Edward K. Wehling Jr. és com es diu el futur pare feliç.
Ell va aixecar la mà dreta, va observar una taca de la paret i va deixar anar una trista rialla enrogallada. —Servidor —va dir.
—Ui, senyor Wehling —va dir el doctor Hitz—, no l'havia vist.
—L'home invisible —va dir en Wehling.
—M'acaben de trucar per dir-me que han nascut els seus trigèmins —va dir el doctor Hitz—. Estan tots bé, i la mare, també. Ara mateix entraré a veure'ls.
—Visca! —va dir en Wehling desolat.
—No sembla gaire content —va dir el doctor Hitz.
—Quin home que es trobés en la meva pell no estaria content? —va dir en Wehling. Va fer un gest amb les mans per simbolitzar una candidesa despreocupada—. Només haig de triar quin dels meus tres fills viurà i després deixar el meu avi matern al Camorrista Feliç i tornar a fer cap aquí amb el comprovant.
El doctor Hitz es va tornar molt esquerp amb en Wehling i el va observar des de dalt. —Que no hi creu, en el control poblacional, senyor Wehling? —li va preguntar.
—Em sembla d'allò més bé —va dir en Wehling amb aspror a la veu.
—S'estimaria més tornar als vells temps en què la població de la Terra era de vint mil milions, a punt de ser-ne quaranta mil milions, i després vuitanta, i després cent seixanta? Sap vostè què és una drupa, senyor Wehling? —va dir en Hitz.
—No —va fer en Wehling, emmurriat.
—Una drupa, senyor Wehling, és un d'aquells puntets, un granet d'aquells molsuts que tenen les mores —va dir el doctor Hitz—. Sense control poblacional, a hores d'ara els humans estaríem tots atapeïts per la superfície d'aquest vell planeta com les drupes d'una mora.
En Wehling va continuar clavant la mirada en la mateixa taca de la paret.
—L'any 2000 —va dir el doctor Hitz—, abans que els científics hi intervinguessin i aprovessin la llei, ni tan sols hi havia prou aigua potable per subsistir, i per menjar no hi havia més que algues, i malgrat tot la gent s'entestava a defensar el seu dret a reproduir-se com conills. I també el dret, si podien, de viure eternament.
—Jo els vull, aquests nens —va dir en Wehling tranquil·lament—. Els vulls tots tres.
—Esclar que els vol —va dir el doctor Hitz—. No hi ha cosa més humana.
—I tampoc no vull que mori el meu avi —va dir en Wehling.
—A ningú no li agrada dur un familiar proper a la Caixa del Gat —va dir el doctor Hitz amb un to amable, compassiu.
—M'agradaria que no en diguessin així —va dir la Leora Pelham.
—Com? —va preguntar el doctor Hitz.
—M'agradaria que no en diguessin la Caixa del Gat ni noms d'aquests —va dir ella—. Fa la impressió equivocada.
—Té tota la raó —va dir el doctor Hitz—. Dispensi'm —es va corregir i es va referir a les cambres de gas municipals pel seu títol oficial, un títol que no feia servir ningú parlant—. Hauria d'haver dit el Taller de Suïcidi Ètic —va dir.
—Sona molt millor —va dir la Leora Pelham.
—Aquest infant seu, el que decideixi quedar-se, senyor Wehling —va dir el doctor Hitz—, serà un nen o una nena que viuran en un planeta feliç, espaiós, net i ric, gràcies al control poblacional. En un jardí semblant al d'aquell mural d'allà —va remenar el cap—. Fa dos segles, quan jo era jove, era tot un infern que ningú creia que duraria ni vint anys més. Ara ens esperen segles de pau i tant d'espai que no te l'acabes, fins on arribi la imaginació.
Va deixar anar un somriure lluminós.
El somriure se li va esborrar quan va veure que en Wehling acabava de treure una pistola.
En Wehling va matar el doctor Hitz d'un tret. —Ara hi ha lloc per a un, i tindrà un espai enorme —va dir.
Encabat va matar la Leora Pelham. —És la mort i prou —li va dir mentre queia a terra—. Apa! Ja n'hi caben dos.
I aleshores es va matar ell, i així va deixar lloc per als seus tres fills.
No va venir ningú corrent. Feia la sensació que ningú havia sentit els trets.
El pintor estava assegut al capdamunt de l'escaleta i des d'allà contemplava capficat aquell panorama tan trist.
El pintor va reflexionar sobre l'infaust trencaclosques de la vida que exigeix néixer i, un cop nascuda, exigeix fructificar... Multiplicar-se i viure tant com es pugui... i tot plegat en un planeta molt petit que hauria de durar eternament.
Totes les respostes que li venien al cap eren molt sinistres. Molt més encara que una Caixa del Gat, un Camorrista Feliç, una Sortida Fàcil. Va pensar en la guerra. Va pensar en la pesta. Va pensar en la inanició.
Sabia que no tornaria a pintar mai més. Va deixar caure el pinzell sobre el paper protector del terra. I en aquell moment va decidir que ja n'havia tingut prou, del seu temps al Jardí feliç de la vida, i va baixar a poc a poc de l'escala.
Va agafar la pistola d'en Wehling amb tota la intenció de disparar-se.
Però no s'hi va veure amb cor.
I aleshores va veure la cabina de telèfon en un racó de la sala. Hi va anar i va marcar el telèfon que tan bé recordava: C-0-N-0-C.
—Oficina Federal de Liquidació —va dir la veu agradable d'una hostessa.
—Per a quan em podria donar cita? —va preguntar, expressant-se amb molt de compte.
—Segurament podríem oferir-li un buit aquest vespre, senyor —va dir ella—. Potser abans i tot, si se n'anul·la alguna.
—Entesos —va dir el pintor—, doni'm hora, sisplau —i li va dir com es deia, lletra per lletra.
—Gràcies, senyor —va dir l'hostessa—. Gràcies de part de la seva ciutat. Gràcies de part del seu país. Gràcies de part del seu planeta. Però, sobretot, moltes gràcies de part de les generacions futures.
